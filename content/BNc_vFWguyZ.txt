Tiba Masanya

Harta, tiada ikut serta.
Anak, tiada berpihak.
Istri, hanya menepi.
Suami, kan mencari ganti.
Saudara-mara, sementara senja berduka-lara.
Sahabat, tak lagi mendekat.
Kawan, menjadi lawan.
Cinta, kan berubah rasa.
Rindu, sementara bersyahdu.
Sayang, tak lama melayang.
Daging, santapan ulat dan cacing
Kulit, akan dililit.

Ramai mengiring ke tempat sunyi,
Tapi akhirnya tetap jua sendiri.

Dulu disanjung disebut agung,
Kini masanya keranda diusung.

Harta kuasa tiada berguna,
Amal jua kan dibawa serta.

Angkuh dan sombong tiada terbilang,
Azab tiba berbilang-bilang.

Baju kebesaran sutera nan lembut,
Kain putih kasar tubuh terbalut.

Oh tanah nan hitam berbau,
Kini engkau lah yang kutuju.

Dulu aku tak pernah mahu datang,
Kini tiba tanpa diundang.

Hanyut di tengah arus nan deras,
Rumput lunak pun kusangka batu cadas.

Belum lagi hilang sakit nyawa tercerabut,
Munkar dan nakir dah siap menuntut.

Kasih dulu kusangka membantu,
Kini sudah jadi menantu baru.

Rumah ku bangun siang dan malam,
Dihuni orang berminyak nilam. 
Kesal ku sampai di hulu hati,
Amal jua kan dibawa mati.

Andai ku dulu bersembahyang,
Tak kan kurasa azab nan panjang.

Andai ku dulu puasa,
Tak kan lama menderita.

Andai ku dulu berzakat,
Tak kan hidup dalam terikat.

Andai ku dulu bersedekah,
Tak kan meminum nanah dan darah.

Andai ku dulu mendengar nasihat,
Tak kan jauh daripada rahmat.

Andai ku dulu beramal,
Tak kan hidup panjang dalam sesal.

Kalau hendak ke Indragiri
Belikan daku si ikan kakap
Kalau hendak selamat diri
Suruh dan tegah cepat ditangkap

Singgah sekejap ke Pelalawan
Hendak menangkap si burung Balam
Kalau hati tetap melawan
Alamat kekal dalam neraka jahannam

Masuk ke istana Siak Sri Indrapura
Memandang cermin si elok rupa
Hendak selamat dari huru-hara
Suaikan laku dengan kata

Hendak menuju ke Rokan Hulu
Singgah sebentar di Ujung Batu
Banyak dosa di masa lalu
Harap ampunan dari yang Satu 
Sampai sudah ke istana Deli
Shalat di masjid raya al-Masun
Banyak-banyak merenung diri
Agar selamat dari mal'un.

#Muhasabah #Kematian #Akhirat #Surga #Neraka